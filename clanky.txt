Možnosť zarobiť si na vianočné darčeky alebo prilepšiť si do budúceho roka. Aj to motivuje ľudí vyhľadať si brigádu počas sviatkov. Koniec koncov po práci na dohodu vo väčšom počte siahajú okrem študentov či dôchodcov aj mamičky na rodičovskej dovolenke či ľudia z Ukrajiny.
Tento rok by sa pritom ich záujem mohol v zime aspoň trochu priblížiť ponuke. Z údajov portálu Kariéra.sk totiž vyplýva 30-percentný nárast počtu inzerátov brigádnickej činnosti oproti minulému roku. Problémy zamestnávateľov s hľadaním pracovnej sily na všetkých pozíciách potvrdil aj portál Profesia.
„Napríklad kým na jednu ponuku kuriéra na dohodu reagovalo vlani o tomto čase v priemere osemnásť ľudí, dnes je to desať ľudí,“ približuje situáciu PR manažérka spoločnosti Nikola Richterová. To môže v konečnom dôsledku tlačiť firmy k zvyšovaniu hodinovej mzdy.
Zatiaľ sa však finančné ohodnotenie brigádnikov výrazne nezmenilo. „Dohodári však majú navyše počas sviatkov nárok na príplatky v zmysle Zákonníka práce, čiže zamestnanec si dokáže zarobiť počas tohto obdobia viac ako počas bežného roka,“ vysvetľuje Katarína Droppová zo spoločnosti Grafton existujúce výhody zimných brigád, ktoré môžu ľudí motivovať.
